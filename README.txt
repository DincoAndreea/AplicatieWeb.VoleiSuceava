Există trei tipuri de utilizatori ce pot interacționa cu aplicația:
Administratorul - are acces la toate modulele din aplicație, configurează sistemul și actualizează orice informație critică sau necritică (jucători, campionate, programul meciurilor viitoare, rezultatele meciurilor, sponsorii, loturile de jucători, noutățile etc.)
Creatorul de conținut - are acces doar în modulul Noutăți și Calendar meciuri și poate adăuga, modifica sau șterge știri/meciuri.
Vizitatorul - persoană care vizitează site-ul web pentru a obține informații despre clubul de volei, meciurile viitoare, rezultatele meciurilor trecute, meciurile live. Acest utilizator nu potea modifica nimic.
Pagina de Acasă cuprinde informații despre lotul curent și logo-ul acestuia, o scurtătură către clasamentul afișat pe pagina federației, ultimul și următorul meci, ultimele noutăți, informații succinte despre echipa de seniori din ediția curentă și sponsorii.

Pagina Detalii club conține trei secțiuni despre viziunea clubului, istoricul și trofeele câștigate pe parcurs.

Pagina Calendar meciuri oferă informații despre meciurile finalizate, meciurile viitoare și meciurile live, utilizatorii având la dispoziție filtre de căutare în funcție de tipul de campionat și ediție. Secțiunea de vizualizare detalii meciuri va conține detalii despre dată, campionat, echipele implicate, logo-ul echipelor, ora, locația și un link către pagina unde se poate urmări meciul live. Dacă meciul este finalizat, se va afișa și scorul. Secțiunea de administrare oferă funcționalitatea de a adăuga, modifica sau șterge date despre meciuri, secțiune ce poate fi accesată de administrator și creatorul de conținut.

Pagina de Noutăți afișează toate știrile despre clubul de volei create de creatorul de conținut (sau administrator). În secțiunea de administrare, creatorul de conținut și administratorul pot adăuga hashtag-uri la o știre, imagini sau videoclipuri, text, opțiunea de a programa publicarea știrei, opțiunea de a filtra știrile după tipul de știre (doar cu poze, doar cu videoclipuri sau doar text) și după dată. 

Pagina Personal afișează informații despre antrenori și jucători, detalii despre aceștia și un raport cronologic al rolurilor avute de-a lungul timpului și premiile obținute. Secțiunea de administrare oferă posibilitatea de a adăuga, modifica sau șterge antrenori și jucători.

Pagina Sponsori conține numele sponsorilor clubului de volei împreună cu sigla acestora și ediția sponsorizată.

Pagina Volei juvenil conține patru secțiuni: Juniori, Cadeți, Speranțe și Mini-volei. Fiecare secțiune afișează detalii despre lotul de jucători și o secțiune cu premiile obținute. Secțiunea de administrare oferă posibilitatea de a adăuga, modifica sau șterge detalii despre aceste categorii.

Modul Administrare permite autentificarea administratorului și a creatorilor de conținut, adăugarea, modificarea sau ștergerea conturilor creatorilor de conținut și managementul știrilor, meciurilor, personalului și detaliile despre volei juvenil.
